---
title: 曾国藩家训1
categories:
  - 读书
tags:
  - 读书
date: 2020-05-01 19:08:33
---


## 咸丰六年丙辰九月廿九夜，手谕，时在江西抚州门外

字谕纪泽儿:

家中人来营者多称尔举止大方，余为少慰。凡人多望子孙为大官，余不愿为大官，但愿为读书明理之君子。勤俭自持，习劳习苦，可以处乐，可以处约，此君子也。余服官二十年，不敢稍染官宦气习，饮食起居尚守寒素家风，极俭也可，略丰也可，太丰则吾不敢也。凡仕宦之家，由俭入奢易，由奢返俭难。尔年尚幼，切不可贪爱奢华，不可惯习懒情。无论大家小家，士农工商，勤苦俭约未有不兴，骄奢倦怠未有不败。尔读书写字不可间断，早晨要早起，莫坠高、曾、**祖考**以来相传之家风。吾父、吾叔皆黎明即起，尔之所知也。

凡富贵功名皆有命定，半由人力半由天事。惟学作圣贤全由自己作主，不与天命相干涉。吾有志学为圣贤，少时欠**居敬工夫**，至今犹不免偶有戏言戏动。尔宜举止端庄，言不妄发，则入**德**之基也。

## 注释

- 祖考：祖先
- 居敬工夫：居敬而行简，以恭敬自持，保持心的专一
- 德：好的品行
